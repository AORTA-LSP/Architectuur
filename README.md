# Architectuur
Beschrijft het op generieke wijze faciliteren van informatie uitwisseling in de zorg.

De architectuurbeschrijving is niet zozeer gericht op specifieke zorgprocessen, maar in meer algemene zin op het op generieke wijze faciliteren van informatieuitwisseling in de zorg. De architectuurbeschrijving is globaal onder te verdelen in vier secties, namelijk de ‘business’ architectuur, de informatiesysteemarchitectuur, de technische of infrastructuurarchitectuur en een aparte bespreking van de beveiligingsaspecten.

De ‘business’ architectuur behandelt op een abstract niveau enkele belangrijke architectuurprincipes, de actoren en rollen die betrokken zijn bij informatieuitwisseling in de zorg, de interacties tussen deze actoren en de randvoorwaarden die een rol spelen bij de uitwisseling van informatie. De business architectuur wordt zoveel mogelijk behandeld zonder in te gaan op de informatiesystemen die bij het uitwisselen van informatie een rol spelen.

De informatiesysteemarchitectuur gaat in op de informatiesystemen waarmee binnen de AORTA-architectuur de uitwisseling van informatie tussen zorgverleners wordt gefaciliteerd. Daarbij wordt een overzicht van de betrokken informatiesystemen gegeven en worden de relevante interacties tussen deze informatiesystemen beschreven. Verder is er een overzicht van de diverse rollen die de betrokken informatiesystemen hebben in de systeeminteracties binnen AORTA. 

De technische of infrastructuurarchitectuur wordt alleen op conceptueel niveau behandeld. Hierbij wordt echter niet in detail ingegaan op implementatiekeuzes zoals specifieke productkeuzes, toewijzing van functionaliteit aan gespecialiseerde technische componenten of uitwerking van de netwerkinfrastructuur. Hiervoor wordt verwezen naar de technische beschrijvingen die zijn gemaakt in het kader van de fysieke implementatie van de infrastructuur, gebaseerd op de architectuur.

Er is ook een globaal samenvattend overzicht van beveiligingsaspecten, waarvan de meeste aspecten in eerdere beschrijvingen zijn behandeld.
